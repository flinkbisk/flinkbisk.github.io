---
layout: post
title: "Trumfs personvernerklæring"
excerpt: "Trumf lagrer medlemmers komplette kjøpshistorikk i fem år."
---

Fra [Trumfs personvernerklæring](https://www.trumf.no/om-trumf/personvernerklaring/):

*Hva* Trumf lagrer om en, byr ikke på noen overraskelser:

>Trumf behandler personopplysningene du har oppgitt, som navn, adresse, bankkonto/kortnummer, e-post, telefonnummer og samtykker. For å trygge at Trumf har korrekte opplysninger om deg kan disse opplysningene sammenholdes med eksterne databaser som for eksempel adresseregistre.
>
> Trumf behandler opplysninger fra dine kjøp hos Trumf-partnere. Når du bruker Trumf-kortet eller Trumf-registrert bankkort/kredittkort eller handler gjennom ViaTrumf, mottar Trumf informasjon om handlet beløp, produkter*, dato/tidspunkt, hvor kjøpet er gjort, og eventuell ferdig beregnet bonus fra partner. * Merk at for kjøp gjennom ViaTrumf eller Trumf Visa utenom dagligvare eller Shell Mastercard utenom drivstoff mottas ikke informasjon om kjøpte produkter.
>
> Din respons på generelle kampanjer, tilpassede kuponger, e-post og SMS utsendelser og innlogget aktivitet på nett og i app kan bli lagret.
>
> For kjøp av tjenester der Trumf-bonus avregnes periodisk kan Trumf regelmessig motta informasjon om at du fortsatt er berettiget til bonus, og informasjon når du avslutter eller endrer tjenesten. Tilsvarende kan Trumf gi informasjon til den som tilbyr slik tjeneste om at du har avsluttet Trumf-medlemskapet, eller gjort endringer som er relevant for tjenesten.

Ei heller hva opplysningene brukes til:

> Trumf og Trumfs partnere kan bruke opplysningene du selv har registrert, og opplysninger som oppstår gjennom medlemskapet, for at disse skal kunne oppfylle sine avtaler med deg.
>
> En grunnleggende behandling er å beregne bonus, håndtere uttak av bonus og administrere ditt medlemskap, for eksempel dersom du henvender deg til kundeservice.
>
> Trumf og Trumf-partnere bruker opplysningene for å gi deg tilbud og kommunikasjon i tråd med de samtykker du har gitt. 
>
> Trumf analyserer kjøpshistorikk for å gi deg relevante tilbud og forslag til handlelister med ofte kjøpte produkter.
>
> Trumf vasker opplysninger om adresse mot eksternt register for å sikre at Trumf har oppdaterte opplysninger.
>
> […]
>
> Trumf bruker kjøpshistorikk fra medlemsbasen for å analysere trender og respons på kampanjer, og for å optimalisere sortimentet og drift av partnernes butikker eller tjenester. Da brukes ikke personidentifiserbare opplysninger.

(Det noteres at Trumf ikke sier noe om *hvordan* kjøpshistorikken kan bli analysert, bare at målet er «å gi [kunden] relevante tilbud […]».)

Men så blir det, i hvert fall for meg, i første omgang uklart.

> Detaljert kjøpshistorikk oppbevares i fem år etter krav i bokføringsloven. Deretter lagres kun samlet bonus på ditt medlemskap. Detaljerte kjøpsopplysninger anonymiseres.

Derfor har jeg sendt følgende melding som jeg nå venter på et svar på:

> Hei,
> 
> i personvernerklæringen står det: «Detaljert kjøpshistorikk oppbevares i fem år etter krav i bokføringsloven. Deretter lagres kun samlet bonus på ditt medlemskap. Detaljerte kjøpsopplysninger anonymiseres.»
> 
> Dette avsnittet forstår jeg ikke. Derfor har jeg noen spørsmål:
> 
> Hva er det bokføringsloven krever?
> 
> Hva innebærer det at «[d]etaljerte kjøpsopplysninger anonymiseres», og når skjer dette? (Begrepet «kjøpsopplysninger» brukes ingen andre steder i teksten.) Fem år etter kjøpet er jo det kun samlet bonus som lagres, står det. Men inntil det oppbevares «[d]etaljert kjøpshistorikk», og det står jo ingenting om at den anonymiseres.  Så da lagres «[d]etaljert kjøpshistorikk» etter de fem årene likevel?
> 
> I så fall: Hvordan blir den anonymisert? Hva er nytteverdien av denne når dere uansett kan oppbevare mye mer omfattende kjøpshistorikk (nemlig over alle innkjøp som er blitt gjort hos dere), men uten tilknytning til hvem som har handlet?
> 
> Jeg takker på forhånd for svar og anbefaler at dere formulerer dette avsnittet klarere. Teksten er jo ellers lett forståelig.
> 
> Mvh
> 
> PS: Jeg ber om forståelse for at jeg henvender meg anonymt.

Fortsettelse følger.
